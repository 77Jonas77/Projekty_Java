W 1983 roku Jackson podpisał kontrakt reklamowy z koncernem Pepsi, który doprowadził do poważnego wypadku. Podczas kręcenia filmu reklamowego, na oczach ok. 3 tys. fanów, wybuch iskier ze specjalistycznego urządzenia spowodował zapalenie się włosów piosenkarza. W wyniku wypadku artysta doznał poparzeń drugiego stopnia przez co włosy nie odrosły w miejscu poparzenia.

W lutym 1984 roku Jackson został nominowany do nagrody Grammy w dwunastu kategoriach i zdobył osiem statuetek[35], tym samym bijąc rekord największej liczby zdobytych nagród w jednym roku[38]. Siedem zdobył Thriller, ósmą przyznano wydawnictwu E.T. W 1984 roku zdobył również osiem American Music Awards, w tym „Specjalną Nagrodę za Zasługi”, a także trzy MTV Video Music Awards.

W maju 1984 roku sklepy w całych Stanach Zjednoczonych rozpoczęły sprzedaż lalek gwiazdora, które stały się swego rodzaju symbolem seksu, jak je opisał magazyn Time: „Niesamowicie seksowne. Całkowicie bezpieczne. Erotyzm na wyciągnięcie ręki”[37]. Dodatkowo rękawica Michaela Jacksona wykonana z kryształu górskiego oraz kostium, w którym wystąpił w teledysku do „Thrillera”, stały się znakami rozpoznawczymi jego stylu, który zaczął być chętnie kopiowany przez amerykańską młodzież.

W 1984 roku Jackson ponownie zaśpiewał ze swoimi braćmi. Najpierw pomógł im w pracy nad albumem Victory, następnie 6 lipca 1984 roku wyruszył z nimi jako główna gwiazda w trwającą pięć miesięcy trasę „Victory Tour”. W 1985 roku Jackson został zaproszony do Białego Domu przez ówczesnego prezydenta Ronalda Reagana, który podziękował mu za użyczenie piosenki „Beat It” w kampanii przeciwko pijanym kierowcom w telewizji i radiu[39]. Jackson kontynuował swą działalność charytatywną. W 1985 roku wspólnie z Lionelem Richie stworzył przebój „We Are the World”. Singel, dochody z którego zostały przeznaczone na cele dobroczynne, zwrócił uwagę opinii publicznej na problem głodu w Afryce Wschodniej i pomógł w zdobyciu funduszy na walkę z nim. Singel był też jednym z pierwszych przykładów działalności Michaela Jacksona jako filantropa. Piosenka zdobyła statuetkę Grammy w kategorii „Piosenka Roku”[35]. „We Are the World” stał się jednym z pięciu najlepiej sprzedających się singli wszech czasów, rozchodząc się w nakładzie ponad 20 mln egzemplarzy.